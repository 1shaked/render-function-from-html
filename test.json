{
    "html": "<body> <p>  שופט בית המשפט העליון אלכס שטיין דחה היום (חמישי) את ערעור הפרקליטות על ההחלטה לשחרר את רומן זדורוב למעצר בית - והוא ישוחרר למעצר בית בקצרין. </p> <ad-component uid=\"1\"> </ad-component> <p>  זדורוב הכלוא מאז מעצרו בדצמבר 2006 יעמוד למשפט חוזר על הרשעתו ברצח תאיר ראדה לפני 15 שנה. עד להכרעה במשפט הוא ישהה במעצר בית באיזוק אלקטרוני. </p> <p>  בתחילת אוגוסט הורה בית המשפט המחוזי לשחרר את זדורוב למעצר בית בתנאים מגבילים, לאחר שקבע כי המדינה לא הצליחה להוכיח שיש נסיבות מיוחדות שמצדיקות את המשך מעצרו. הפרקליטות עתרה לעליון לאחר שסברה שיש להשאיר את זדורוב במעצר בעת קיום משפטו החוזר, הן בשל המסוכנות הנשקפת ממנו לדבריה, הן בשל החשש שיימלט. </p> <taboola-component category=\"article\" mode=\"rbox-only-video\" placement=\"rbox-only-video\" uid=\"2\"> </taboola-component> <p>  השופט שטיין קבע רשימת תנאים מגבילים שהוטלו על זדורוב: איסור כניסת מבקרים לבית בו הוא שוהה, למעט קרובים מדרגה ראשונה ושנייה, גורמי אכיפת החוק יכולים לבצע האזנות סתר לשיחות של זדורוב והמפקחים עליו, וכל תעודה של זדורוב כמו רישיון נהיגה ודרכון תופקד בבית המשפט. </p> <p> </p> <ad-component uid=\"3\"> </ad-component> <p>  לפי השופט שטיין, המסוכנות שלכאורה נשקפת מזדורוב פחתה היעדר בעיות משמעת במשך ה-15 שנים האחרונות. </p> <p>  זדורוב ישהה במעצר בית תחת איזוק אלקטרוני ויהיה נתון לפיקוח במשך 24 שעות ביממה. הוא ישלם ערבויות בסך מאות אלפי שקלים. הגורמים שמונו לשמור עליו יחתמו ערבות בסך 150 אלף שקלים. </p> <taboola-component category=\"article\" mode=\"rbox-only-video\" placement=\"rbox-only-video\" uid=\"4\"> </taboola-component> <p>  עורך הדין ירום הלוי המייצג את זדורוב אמר כי \"רומן ייצא כנראה במהלך היום מהכלא, זה כמעט בלתי נקלט\". </p> <p>  <blockquote data-lang=\"he\">   <twitter-component href=\"https://twitter.com/kann_news/status/1430794642094759936\">   </twitter-component>  </blockquote> </p> <ad-component uid=\"5\"> </ad-component></body>",
    "json": [
        {
            "tag": "p",
            "attrs": {},
            "content": "שופט בית המשפט העליון אלכס שטיין דחה היום (חמישי) את ערעור הפרקליטות על ההחלטה לשחרר את רומן זדורוב למעצר בית - והוא ישוחרר למעצר בית בקצרין."
        },
        {
            "tag": "ad-component",
            "attrs": {
                "uid": 1
            },
            "content": []
        },
        {
            "tag": "p",
            "attrs": {},
            "content": "זדורוב הכלוא מאז מעצרו בדצמבר 2006 יעמוד למשפט חוזר על הרשעתו ברצח תאיר ראדה לפני 15 שנה. עד להכרעה במשפט הוא ישהה במעצר בית באיזוק אלקטרוני."
        },
        {
            "tag": "p",
            "attrs": {},
            "content": "בתחילת אוגוסט הורה בית המשפט המחוזי לשחרר את זדורוב למעצר בית בתנאים מגבילים, לאחר שקבע כי המדינה לא הצליחה להוכיח שיש נסיבות מיוחדות שמצדיקות את המשך מעצרו. הפרקליטות עתרה לעליון לאחר שסברה שיש להשאיר את זדורוב במעצר בעת קיום משפטו החוזר, הן בשל המסוכנות הנשקפת ממנו לדבריה, הן בשל החשש שיימלט."
        },
        {
            "tag": "taboola-component",
            "attrs": {
                "category": "article",
                "mode": "rbox-only-video",
                "placement": "rbox-only-video",
                "uid": 2
            },
            "content": []
        },
        {
            "tag": "p",
            "attrs": {},
            "content": "השופט שטיין קבע רשימת תנאים מגבילים שהוטלו על זדורוב: איסור כניסת מבקרים לבית בו הוא שוהה, למעט קרובים מדרגה ראשונה ושנייה, גורמי אכיפת החוק יכולים לבצע האזנות סתר לשיחות של זדורוב והמפקחים עליו, וכל תעודה של זדורוב כמו רישיון נהיגה ודרכון תופקד בבית המשפט."
        },
        {
            "tag": "p",
            "attrs": {},
            "content": []
        },
        {
            "tag": "ad-component",
            "attrs": {
                "uid": 3
            },
            "content": []
        },
        {
            "tag": "p",
            "attrs": {},
            "content": "לפי השופט שטיין, המסוכנות שלכאורה נשקפת מזדורוב פחתה היעדר בעיות משמעת במשך ה-15 שנים האחרונות."
        },
        {
            "tag": "p",
            "attrs": {},
            "content": "זדורוב ישהה במעצר בית תחת איזוק אלקטרוני ויהיה נתון לפיקוח במשך 24 שעות ביממה. הוא ישלם ערבויות בסך מאות אלפי שקלים. הגורמים שמונו לשמור עליו יחתמו ערבות בסך 150 אלף שקלים."
        },
        {
            "tag": "taboola-component",
            "attrs": {
                "category": "article",
                "mode": "rbox-only-video",
                "placement": "rbox-only-video",
                "uid": 4
            },
            "content": []
        },
        {
            "tag": "p",
            "attrs": {},
            "content": "עורך הדין ירום הלוי המייצג את זדורוב אמר כי \"רומן ייצא כנראה במהלך היום מהכלא, זה כמעט בלתי נקלט\"."
        },
        {
            "tag": "p",
            "attrs": {},
            "content": [
                {
                    "tag": "blockquote",
                    "attrs": {
                        "data-lang": "he"
                    },
                    "content": [
                        {
                            "tag": "twitter-component",
                            "attrs": {
                                "href": "https://twitter.com/kann_news/status/1430794642094759936"
                            },
                            "content": []
                        }
                    ]
                }
            ]
        },
        {
            "tag": "ad-component",
            "attrs": {
                "uid": 5
            },
            "content": []
        }
    ]
}